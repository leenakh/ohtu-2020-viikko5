Start, Stop, Continue, More of, Less of Wheel on retrospektiivitekniikka, jonka tarkoituksena on paikantaa tiimin toimintavoista säilytettäviä ja muutosta kaipaavia asioita. Sana wheel viittaa ympyränmuotoiseen kaavioon, johon tiimiltä kerätään avoimia kommentteja. Kaaviossa ympyrä on jaettu viiteen osioon, jotka on nimetty tekniikan otsikossa. Keskustelun vetäjä esittää tiimille seuraavat kysymykset: Mitä sellaista meidän pitäisi tehdä, mitä emme ole vielä tehneet? Mitä sellaista meidän pitäisi lakata tekemästä, mistä ei ole prosessille hyötyä? Minkä tekemistä meidän kannattaisi jatkaa? Mitä meidän pitäisi tehdä enemmän ja mitä vähemmän? Yli yhdeksän hengen tiimit kannattaa tätä prosessia varten jakaa pienemmiksi esim. vastuualueittain.

Glad, Sad, Mad -menetelmässä tarkoituksena on kerätä tiimin jäseniltä huomioita tiimin toiminnasta ja sprintin kulkuun vaikuttaneista tekijöistä. Ensimmäisessä vaiheessa huomioita kirjoitetaan korteille enintään 15 minuutin ajan. Sitten kortit luokitellaan menetelmän otsikon mukaisiin kategorioihin sen mukaan, mitä tunteita korteissa kuvatut asiat herättävät. Tähänkin käytetään aikaa korkeintaan 15 minuuttia. Tämän jälkeen yksi henkilö järjestelee kaikki samaa aihetta käsittelevät kortit yhteen. Lopuksi aiheet nostetaan yhteiseen keskusteluun alkaen tärkeimmästä. Tärkeysjärjestyksestä äänestetään.